---
extends: _layouts.post
section: content
title: ক্যারামেল পুডিং
subtitle: ডিম, দুধ আর চিনি দিয়ে তৈরি করুন ক্যারামেল পুডিং
excerpt: ডিম, দুধ আর চিনি দিয়ে তৈরি করুন ক্যারামেল পুডিং
date: "2020-04-04"
metaImage: "/assets/images/recipes/caramel-pudding.jpg"
categories: [নাস্তা, ডেসার্ট, পুডিং]
---

পুডিং আমার খুব পছন্দের একটা ডেজার্ট। চলুন দেখে নেই কিভাবে তৈরি করবেন ক্যারামেল পুডিং।

## উপকরণ

- দুধ (১ কাপ - ২৫০ মিলি)
- ডিম (২ টা)
- চিনি (১ কাপ)
- এলাচ (২ টা)
- দারুচিনি (২ টুকরা)
- তেজপাতা (১ টা)

![ক্যারামেল পুডিং](/assets/images/recipes/caramel-pudding.jpg)

## রন্ধনপ্রণালী

প্রথমেই যে পাত্রে পুডিং তৈরি করবেন, সে পাত্রের তলায় ক্যারামেল ঢেলে তৈরি রাখুন। ক্যারামেল তৈরির জন্য একটা
প্যানে ৩ টেবিল চামচ চিনি ও ১ টেবিল চামচ পানির মিশ্রনকে অল্প আচে জ্বাল দিন। কিছুক্ষনের ভেতরেই পানি উবে
যাবে এবং মিশ্রনটি বাদামী রং ধারন করবে। সাথে সাথেই পুডিং তৈরির পাত্রের তলায় সমান করে ছড়িয়ে দিন। গরম
থাকতে থাকতেই আপনাকে ক্যারামেল ছড়িয়ে দিতে হবে, ঠান্ডা হলে এটি পাত্রের তলায় লেগে যাবে।

এবারে আরেকটি পাত্রে দুধ গরম করে নিন এলাচ, দারুচিনি ও তেজপাতা সহ। এই মসলাগুলোর কারনে ডিমের কাঁচা
গন্ধ ভাবটি চলে যাবে, এবং খেতেও সুস্বাদু হবে। আপনি চাইলে এর পরিবর্তে ভ্যানিলা এসেন্সও ব্যবহার করতে পারেন।
দুধে একবার বলক উঠে গেলে পাত্রটি নামিয়ে কুসুম গরম অবস্থায় নিয়ে আসুন। আপনি যদি একটি আঙ্গুল ডুবিয়ে বেশ
কিছুক্ষন কোন সমস্যা ছাড়াই রাখতে পারেন, তাহলেই চলবে। এবার ডিম দুটিতে একটা হুইস্ক বা কাটাচামচ দিয়ে ভাল
করে ফেটে নি। তারপর ডিম, দুধ ও অবশিষ্ট চিনি একত্রে মিশিয়ে ভাল করে ফেটিয়ে নিন।

এবারে এই মিশ্রনটিকে পুডিং তৈরির পাত্রে রেখে, পাত্রটি অন্য একটি বড় পাত্রে রাখুন। এবার সেই পাত্রে পানি দিন।
পানি দেয়ার সময় লক্ষ্য রাখুন যাতে সেটা পুডিং তৈরির পাত্রের অর্ধেকটা পর্যন্ত হয়। এবার এটিকে ওভেনে ১৫০ ডিগ্রি
সেলসিয়াস তাপমাত্রায় ৫০ মিনিট ধরে বেক করুন। আপনি চাইলে অল্প আচে চুলাতেও এটি করতে পারেন।

পুডিং তৈরি সম্পূর্ণ হয়েছে কিনা এটা চেক করার জন্য একটা টুথপিক পুডিংয়ের মাঝখানে ঢুকিয়ে বের করে আনুন। যদি
টুথপিকে কোন ভেজা অংশ উঠে না আসে, তাহলে পুডিং তৈরি হয়ে গেছে। এবার একে ওভেন থেকে বের করে নিয়ে ঠান্ডা
করে নিন। শেষে পাত্রের চারপাশ একটা ছুড়ির সাহায্যে আলগা করে অন্য একটি পাত্রে উপুর করে ঢেলে নিন। এবারে
টুকরা করে কেটে পরিবেশন করুন।
